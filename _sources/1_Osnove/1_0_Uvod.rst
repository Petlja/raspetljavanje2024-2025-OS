===================================
Овде почни
===================================

Добродошао/ла на треће по реду расПЕТЉАвање! Драго нам је да желиш да учиш програмирање са нама! Пре него што кренеш са радом, ова страница 
ти може помоћи да сазнаш мало више о томе шта је расПЕТЉАвање и како препоручујемо да пратиш програм.

=============================
Шта је расПЕТЉАвање?
=============================


РасПЕТЉАвање је бесплатан програм подршке учењу програмирања који организујемо трећу годину заредом, а овај циклус намењен је ученицима
и ученицама узраста од 11 до 18 година који немају претходно искуство у програмирању.

Централна тачка програма је интерактивни курс са интегрисаним видео-лекцијама, кроз који ћеш имати прилику да лакше савладаш основе 
програмирања. Уз курс, обезбеђена је и стална подршка ментора, који ће те пратити кроз савладавање градива и решавање задатака. 
Полазници ће бити распоређени у групе према узрасту и темпу учења, уз индивидуализован приступ који је прилагођен потребама сваког учесника. 

Наш циљ је да ти помогнемо да се успешно упустиш у свет програмирања, а менторска подршка значи да увек имаш кога да питаш за помоћ и смернице. 

==================================
Начин рада на расПЕТЉАвању
==================================

РасПЕТЉАвање је програм подршке учењу, али успех зависи од твоје посвећености. Ове године, полазници ће сваке недеље добијати упутства 
који део курса треба да прођу.

Викендом ће се одржавати састанци менторских група, у трајању до сат времена, на којима ће бити прилике да постављаш питања у вези са градивом
или да сазнаш нешто ново, уколико нема питања. 

Поред тога, добијаћеш домаће задатке које ће ментори прегледати и на основу којих ће ти пружати повратне информације. Важно је да радиш самостално,
редовно и у свом ритму. Ако се трудиш, резултати ће доћи, а ментори су ту да ти помогну и охрабре те на том путу. 

Најактивнијих пет полазника из сваке групе биће награђено мајицом са мотивима расПЕТЉАвања.

Пошто се програмирање учи програмирањем, решавање задатака је најважнији део овог програма. Важно је да самостално радиш на задацима, а када се заглавиш, не брини - ментори су ту да ти помогну. 
Можеш им се обратити у оквиру кабинета, током менторских састанака, а слободно нам пиши и на мејл адресу raspetljavanje@petlja.org.
Потрудићемо се да ти пружимо подршку и помогнемо да успешно савладаш све изазове које овај програм доноси. 


